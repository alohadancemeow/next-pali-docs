---
title: นาม
description: A guide in my new Starlight docs site.
---

# วจีวิภาค ภาคที่ ๒ นาม

[๓๗] นามศัพท์นั้นแบ่งเป็น ๓ คือ

- นามนาม ๑
- คุณนาม ๑
- สัพพนาม ๑

---

# นามนาม

นามที่เป็นชื่อของคน, สัตว์, ที่, สิ่งของ, เป็นนามนาม.
นามนามนี้ แบ่งออกเป็น ๒ คือ

- สาธารณนาม ๑
- อสาธารณนาม ๑

### สาธารณนาม

นามที่ทั่วไป แก่คน, สัตว์, ที่, อื่นได้ เหมือนคำว่า มนุสฺโส มนุษย์ ติรจฺฉาโน สัตว์ดิรัจฉาน นครํ เมือง เป็นต้น เป็นสาธารณนาม.

### อสาธารณนาม

นามที่ไม่ทั่วไป แก่สิ่งอื่น เหมือนคำว่า ทีฆาวุ กุมารชื่อทีฆาวุ เอราวโณ ช้างชื่อ เอราวัณ สาวตฺถี เมืองชื่อสาวัตถีเป็นต้น เป็นอาสาธารณนาม.

---

# คุณนาม

นามที่แสดงลักษณะของนามนาม สำหรับหมายให้รู้ว่า นามนาม นั้น ดีหรือชั่วเป็นต้น เป็นคุณนาม เหมือนคำว่า ปญฺญวา มี ปัญญา ปุริโส บุรุษ ถือเอาความตามภาษาของเราว่า บุรุษมีปัญญา ปุริโส เป็นนามนาม ปญฺญวา เป็นคุณนาม.

คุณนามนี้แบ่งเป็น ๓ ชั้น คือ

- ปกติ ๑
- วิเสส ๑
- อติวิเสส ๑

### ปกติ

คุณนามที่แสดงความดีหรือ ชั่ว เป็นปกติ เหมือนคำว่า ปณฺฑิโต เป็นบัณฑิต ปาโป เป็นบาป ชื่อปกติ.

### วิเสส

คุณนามที่แสดงความดีหรือชั่ว มากหรือน้อยกว่าปกติ เหมือนคำว่า ปณฺฑิตตโร เป็นบัณฑิตกว่า ปาปตโร เป็นบาปกว่า ชื่อวิเสส.

### อติวิเสส

คุณนามที่แสดงความดีหรือชั่วมากที่สุดหรือน้อยที่สุด เหมือนคำว่า ปณฺฑิตตโม เป็นบัณฑิตที่สุด ปาปตโม เป็นบาปที่สุด ชื่อ อติวิเสส.

- วิเสสนั้น ใช้ ตร อิย ปัจจัย ในตัทธิต ต่อปกติบ้าง ใช้อุปสัค อติ [ยิ่ง] นำหน้าบ้าง.
- อติวิเสส ใช้ ตม อิฏฺฐ ปัจจัย ในตัทธิต ต่อปกติบ้าง ใช้อุปสัคและนิบาต คือ อติวิย [เกินเปรียบ] นำหน้าบ้าง.

---

# สัพพนาม

สัพพนาม เป็นชื่อสำหรับใช้แทนนามนาม ที่ออกชื่อมาแล้ว เพื่อจะไม่ให้ซ้ำๆ ซากๆ ซึ่งไม่เพราะหู นามทั้ง ๓ นั้นต้องประกอบ ด้วยลิงค์ วจนะ วิภัตติ.

## ลิงค์

[๓๘] นามศัพท์ ในบาลีภาษานั้น ท่านแบ่งเป็นลิงค์ ๓ คือ

- ปุํลิงฺคํ เพศชาย ๑
- อิตฺถีลิงฺคํ เพศหญิง ๑
- นปุํสกลิงฺคํ มิใช่เพศ ชาย มิใช่เพศหญิง ๑

นามนามเป็นลิงค์เดียว คือจะเป็น ปุํลิงค์ อิตถีลิงค์ หรือนปุํสกลิงค์ ก็อย่างเดียวบ้าง,
เป็น ๒ ลิงค์ คือ ศัพท์อันเดียว มีรูปอย่างเดียว เป็นได้ทั้ง ๒ ลิงค์ หรือมูลศัพท์เป็นอันเดียว เปลี่ยนแต่สระที่สุด ให้แปลกกัน พอเป็นเครื่องหมายให้ ต่างลิงค์กันบ้าง,
คุณนามและสัพพนามเป็นได้ทั้ง ๓ ลิงค์.

### ลิงค์สมมติของภาษาและตามกำเนิด

ลิงค์นั้น จัดตามสมมติของภาษาบ้าง ตามกำเนิดบ้าง

- ที่จัดตามสมมตินั้น เหมือนหนึ่งกำเนิดสตรี สมมติให้เป็นปุํลิงค์ และของที่ไม่มีวิญญาณ
  สมมติให้เป็นปุํลิงค์ และอิตถีลิงค์ เหมือนคำว่า ทาโร เมีย สมมติให้เป็นปุํลิงค์, ปเทโส ประเทศ สมมติให้เป็นปุํลิงค์, ภูมิ แผ่นดิน สมมติให้เป็นอิตถีลิงค์,
- ที่จัดตามกำเนิดนั้น เหมือน ปุริโส ชาย เป็นปุํลิงค์, อิตฺถี หญิง เป็นอิตถีลิงค์ เป็นต้น.

### อุทาหรณ์

ต่อไปนี้จะแสดงอุทาหรณ์ ศัพท์ที่เป็นลิงค์เดียว ๒ ลิงค์ ๓ ลิงค์ พอเป็นตัวอย่าง.

## [๓๙] นามนามเป็นลิงค์เดียว

| ปุํลิงค์            | อิตถีลิงค์        | นปุํสกลิงค์        |
| ------------------- | ----------------- | ------------------ |
| อมโร เทวดา          | อจฺฉรา นามอัปสร   | องฺคํ องค์         |
| อาทิจฺโจ พระอาทิตย์ | อาภา รัศมี        | อารมฺมณํ อารมณ์    |
| อินฺโท พระอินทร์    | อิทฺธิ ฤทธิ์      | อิณํ หนี้          |
| อีโส คนเป็นใหญ่     | อีสา งอนไถ        | อีริณํ ทุ่งนา      |
| อุทธิ ทะเล          | อุฬุ ดาว          | อุทกํ น้ำ          |
| เอรณฺโฑ ต้นละหุ่ง   | เอสิกา เสาระเนียด | เอฬาลุกํ ฟักเหลือง |
| โอโฆ ห้วงน้ำ        | โอชา โอชา         | โอกํ น้ำ           |
| กณฺโณ หู            | กฏิ สะเอว         | กมฺมํ กรรม         |
| จนฺโท พระจันทร์     | จมู เสนา          | จกฺขุ นัยน์ตา      |
| ตรุ ต้นไม้          | ตารา ดาว          | เตลํ น้ำมัน        |
| ปพฺพโต ภูเขา        | ปภา รัศมี         | ปณฺณํ ใบไม้        |
| ยโม พระยม           | ยาคุ ข้าวต้ม      | ยานํ ยาน           |

## [๔๐] นามนามศัพท์เดียว มีรูปอย่างเดียว เป็น ๒ ลิงค์

| ปุํลิงค์               | อิตถีลิงค์                |
| ---------------------- | ------------------------- |
| ตรุโณ ตรุณี            | ชายหนุ่ม, หญิงสาว         |
| เถโร เถรี              | พระเถระ, พระเถรี          |
| ทารโก ทาริกา           | เด็กชาย, เด็กหญิง         |
| เทโว เทวี              | พระเจ้าแผ่นดิน พระราชเทวี |
| นโร นารี               | คน (ชาย - หญิง)           |
| ปริพฺพาชโก ปริพฺพาชิกา | นักบวช (ชาย - หญิง)       |
| ภิกฺขุ ภิกฺขุนี        | ภิกษุ, ภิกษุณี            |
| ภวํ โภตี               | ผู้เจริญ                  |
| มนุสฺโส มนุสฺสี        | มนุษย์ (ชาย - หญิง)       |
| ยกฺโข ยกฺขินี          | ยักษ์, ยักษิณี            |
| ยุวา ยุวตี             | ชายหนุ่ม, หญิงสาว         |
| ราชา ราชินี            | พระเจ้าแผ่นดิน พระราชินี  |
| สขา สขี                | เพื่อน (ชาย - หญิง)       |
| หตฺถี หตฺถินี          | ช้างพลาย, ช้างพัง         |

## [๔๒] คุณนามเป็น ๓ ลิงค์

| ปุํลิงค์ | อิตถีลิงค์ | นปุํสกลิงค์ | คำแปล       |
| -------- | ---------- | ----------- | ----------- |
| จณฺโฑ    | จณฺฑา      | จณฺฑํ       | ดุร้าย      |
| เชฏฺโฐ   | เชฏฺฐา     | เชฏฺฐํ      | เจริญที่สุด |
| ตาโณ     | ตาณา       | ตาณํ        | ต้านทาน     |
| ถิโร     | ถิรา       | ถิรํ        | มั่น        |
| ทกฺโข    | ทกฺขา      | ทกฺขํ       | ขยัน        |
| ธมฺมิโก  | ธมฺมิกา    | ธมฺมิกํ     | ตั้งในธรรม  |
| นาโถ     | นาถา       | นาถํ        | ที่พึ่ง     |
| ปาโป     | ปาปา       | ปาปํ        | บาป         |
| โภคี     | โภคินี     | โภคิ        | มีโภคะ      |
| มติมา    | มติมตี     | มติมํ       | มีความคิด   |
| ลาภี     | ลาภินี     | ลาภิ        | มีลาภ       |
| สทฺโธ    | สทฺธา      | สทฺธํ       | มีศรัทธา    |

## วจนะ

[๔๓] คำพูดในบาลีภาษา จัดเป็น วจนะ ๒ คือ

- เอกวจนํ คำพูดสำกรับออกชื่อของสิ่งเดียว ๑
- พหุวจนํ คำพูดสำหรับออกชื่อ ของมากกว่าสิ่งเดียว คือ ตั้งแต่ ๒ สิ่งขึ้นไป ๑

วจนะ ทั้ง ๒ นี้ มี เครื่องหมายให้แปลกกันที่ท้ายศัพท์ เหมือนคำว่า ปุริโส ชายคนเดียว เป็นเอกวจนะ ปุริสา ชายหลายคน เป็นพหุวจนะ.

## วิภัตติ

[๔๔] คำพูดที่ท่านจัดเป็นลิงค์และวจนะดังนี้นั้น ต้องอาศัยวิภัตติช่วยอุปถัมภ์ ผู้ศึกษาจึงจะกำหนดเนื้อความได้ง่ายขึ้น เพราะในบาลีภาษานั้น ไม่มีคำใช้ที่จะทำนามศัพท์นี้และนามศัพท์นั้นให้เนื่องกันเป็นอันเดียวเหมือนภาษาของเรา ซึ่งนักปราชญ์บัญญัติ เรียกว่า "อายตนิบาต" เหมือนคำว่า "ซึ่ง, ด้วย, แก่, จาก, ของ, ใน" เป็นต้น
ต้องใช้วิภัตติขางหลังศัพท์บอกให้รู้เนื้อความเหล่านี้ ทั้งสิ้น. [ความนี้จักรู้แจ้งข้างหน้า]

อีกอย่างหนึ่ง ก็เป็นอุบายที่จะให้กำหนดลิงค์ได้แม่นยำขึ้น ผู้แรกศึกษายังกำหนดจำลิงค์ไม่ได้ถนัดว่า ศัพท์นี้ เป็นลิงค์นี้ ศัพท์นั้น เป็นลิงค์นั้น เมื่อหัดอ่านหนังสือ ที่ท่านแต่งไว้เห็นปุํลิงค์ ท่านประกอบวิภัตติอย่าง ๑ อีตถีลิงค์อย่าง ๑ นปุํสกลิงค์อย่าง ๑ ก็จะเข้าใจได้ว่า ศัพท์นี้ เป็นลิงค์นี้ ศัพท์นั้น เป็นลิงค์นั้น ไม่ลำบากด้วยการจำลิงค์.

### วิภัตติ ๑๔ ตัว

วิภัตตินั้นมี ๑๔ ตัว แบ่งเป็นเอกวจนะ ๗ พหุวจนะ ๗ ดังนี้:

| วิภัตติ       | เอกวจนะ | พหุวจนะ |
| ------------- | ------- | ------- |
| ปฐมา ที่ ๑    | สิ      | โย      |
| ทุติยา ที่ ๒  | อํ      | โย      |
| ตติยา ที่ ๓   | นา      | หิ      |
| จตุตฺถี ที่ ๔ | ส       | นํ      |
| ปญฺจมี ที่ ๕  | สมา     | หิ      |
| ฉฏฺฐี ที่ ๖   | ส       | นํ      |
| สตฺตมี ที่ ๗  | สฺมึ    | สุ      |

ปฐมาวิภัตติที่ต้นนั้น แบ่งเป็น ๒ เป็น ลิงฺคตฺโถ หรือ กตฺตา

- ที่เป็นตัวประธานอย่าง ๑
- เป็น อาลปนํ คำสำหรับร้องเรียกอย่าง ๑

## อายตนิบาต

[๔๕] ข้าพเจ้าจะจัดคำพูด ที่เรียกว่า "อายตนิบาต" ที่ท่านสงเคราะห์ในวิภัตตินั้นๆ ให้เป็นหมวดๆ มาแสดงไว้ในที่นี้ พอ ป็นตัวอย่างเสียแบบหนึ่งก่อน ให้ผู้ศึกษาจำทรงไว้เสียให้ขึ้นใจ ต่อไปจะได้แปลได้เอง ไม่ต้องลำบาก จะไม่แสดงต่อไปอีก.

| วิภัตติ       | เอกวจนะ                         | พหุวจนะ                                                 |
| ------------- | ------------------------------- | ------------------------------------------------------- |
| ปฐมา ที่ ๑    | อ. (อันว่า)                     | อ. - ท. (อันว่า-ทั้งหลาย)                               |
| ทุติยา ที่ ๒  | ซึ่ง สู่ ยัง สิ้น.              | ซึ่ง - ท. สู่ - ท. ยัง - ท. สิ้น - ท.                   |
| ตติยา ที่ ๓   | ด้วย โดย อัน ตาม เพราะ มี.      | ด้วย - ท. โดย - ท. อัน - ท. ตาม - ท. เพราะ - ท. มี - ท. |
| จตุตฺถี ที่ ๔ | แก่ เพื่อ ต่อ.                  | แก่ - ท. เพื่อ - ท. ต่อ - ท.                            |
| ปญฺจมี ที่ ๕  | แต่ จาก กว่า เหตุ.              | แต่ - ท. จาก - ท. กว่า - ท. เหตุ - ท.                   |
| ฉฏฺฐี ที่ ๖   | แห่ง ของ เมื่อ.                 | แห่ง - ท. ของ - ท. เมื่อ - ท.                           |
| สตฺตมี ที่ ๗  | ใน ใกล้ ที่ ครั้นเมื่อ ในเพราะ. | ใน - ท. ใกล้ - ท. ที่ - ท. ครั้นเมื่อ - ท. ในเพราะ - ท. |
| อาลปนะ        | แน่ะ ดูก่อน ข้าแต่.             | แน่ะ - ท. ดูก่อน - ท. ข้าแต่ - ท.                       |
