---
title: วาจก
description: กิริยาศัพท์ที่ประกอบด้วยวิภัตติ กาล บท วจนะ บุรุษ ธาตุ ดังนี้ จัดเป็นวาจก
---

(๑๑๕) กิริยาศัพท์ที่ประกอบด้วยวิภัตติ
กาล บท วจนะ บุรุษ ธาตุ ดังนี้ จัดเป็นวาจก คือ กล่าวบทที่เป็นประธานของกิริยา ๕ อย่างคือ

- กัตตุวาจก ๑
- กัมมวาจก ๑
- ภาววาจก ๑
- เหตุกัตตุวาจก ๑
- เหตุกัมมวาจก ๑

---

# กัตตุวาจก

กิริยาศัพท์ใดกล่าวผู้ทำ คือ แสดงว่า เป็นกิริยาของผู้ทำนั้นเอง. กิริยาศัพท์นั้น
ชื่อกัตตุวาจก, มีอุทาหรณ์ว่า สูโท โอทนํ ปจติ. พ่อครัว หุงอยู่ ซึ่งข้าวสุก.

อธิบาย:

- สูโท [พ่อครัว] เป็นกัตตาผู้ทำ คือเป็นผู้หุง และเป็นบทประธานของกิริยาศัพท์
  คือ ปจติ ท่านประกอบปฐมาวิภัตติ.
- โอทนํ ซึ่งข้าวสุก เป็นกรรม สิ่งที่บุคคลพึงทำ
  คือเป็นสิ่งที่ บุคคลพึงหุง ในกิริยาศัพท์ คือ ปจติ ท่านประกอบทุติยาวิภัตติ.
  กรรมศัพท์ ไม่เป็นสำคัญในวาจก เพราะว่าถ้ากิริยาศัพท์เป็นธาตุมีกรรมเหมือน
  ปจติ,กรรมศัพท์นั้นก็มี, ถ้ากิริยาศัพท์เป็นธาตุไม่มี กรรม, ก็ไม่มี.
- ปจติ เป็นกิริยาอาขยาต,
  ปจฺ ธาตุ เป็นไปในความ หุง อ ปัจจัย, ติ วัตตมานาวิภัตติ. บอกปัจจุบันกาล,
  ปรัสสบท, ประถมบุรุษ, เอกวจนะ เป็นกัตตุวาจก กล่าวผู้ทำ คือ บอกว่า เป็นกิริยาของ
  สูโท ซึ่งเป็นผู้หุง ด้วยเครื่องหมาย คือบุรุษ และ วจนะเสมอด้วยบุรุษและวจนะของ สูโท.

---

# กัมมวาจก

กิริยาศัพท์ใดกล่าวกรรม สิ่งที่บุคคลพึงทำ คือ แสดงว่าเป็น กิริยาของกรรมนั้นเอง.
กิริยาศัพท์นั้น ชื่อกัมมวาจก, มีอุทาหรณ์ว่า สูเทน โอทโน ปจิยเต. ข้าวสุก อันพ่อครัว หุงอยู่.

อธิบาย:

- สูเทน อันพ่อครัว เป็นกัตตา
  ผู้ทำ คือเป็นผู้หุง โดย นัยก่อน ในกิริยาศัพท์ คือ ปจิยเต, แปลกแต่ไม่เป็นบทประธาน และท่านประกอบตติยาวิภัตติ.
- โอทโน เป็นกรรมโดยนัยก่อน, แต่เป็นประธานของกิริยาศัพท์ คือ ปจิยเต ท่านประกอบปฐมาวิภัตติ.
- ปจิยเต เป็นกิริยาอาขยาต, ปจฺ ธาตุ เป็นไปในความหุง, ย ปัจจัย, และ
  อิ อาคม, เต วัตตมานาวิภัตติ บอกปัจจุบันกาล, อัตตโนบท, ประถมบุรุษ, เอกวจนะ,
  เป็นกัมมวาจก กล่าวสิ่งที่บุคคล พึงทำ คือ บอกว่าเป็นกิริยาของ โอทโน ที่เป็นของอันบุคคลพึงหุง
  ด้วยเครื่องหมาย คือ บุรุษและวจนะ อันเสมอกันโดยนัยก่อน.

---

# ภาววาจก

กิริยาศัพท์ใดกล่าวแต่สักว่าความมี ความเป็น เท่านั้น ไม่กล่าวกัตตาและกรรม, กิริยาศัพท์นั้น ชื่อว่า ภาววาจก,
มีอุทาหรณ์ว่า เตน ภูยเต อันเขา เป็นอยู่.

อธิบาย :

- เตน เป็นกัตตาโดยนัยก่อนใน ภูยเต, ท่านประกอบ ตติยาวิภัตติ.
- ภูยเต เป็นกิริยาอาขยาต ภู ธาตุ เป็นไปในความมี ความเป็น, ย ปจจัย, เต วัตตมานาวิภตติ บอกปัจจุบันกาล,
  อัตตโนบท ประถมบุรุษ, เอกวจนะ, เป็นภาววาจก กล่าวความมี ความเป็น.
  กิริยาศัพท์ที่เป็นภาววาจกนี้ ต้องเป็นประถมบุรุษ เอกวจนะ อย่างเดียว. ส่วนตัวกัตตา
  จะเป็นพหุวจนะและบุรุษอื่นก็ได้ ไม่ห้าม.

---

# เหตุกัตตุวาจก

กิริยาศัพท์ใดกล่าวผู้ใช้ให้คนอื่นทำ คือแสดงว่า เป็นกิริยา ของผู้ใช้ให้ผู้อื่นทำนั้น, กิริยาศัพท์นั้นชื่อ เหตุกัตตุวาจก, มีอุทาหรณ์ ว่า สามิโก สูทํ โอทนํ ปาเจติ. นาย ยัง [หรือใช้] พ่อครัว ให้หุงอยู่ ซึ่งข้าวสุก.

อธิบาย :

- สามิโก นาย เป็นเหตุกัตตา ผู้ทำอันเป็นเหตุคือ เป็นผู้ใช้ ไม่ได้ทำเอง และเป็นบทประธานของกิริยาศัพท์ คือ ปาเจติ, ท่านประกอบปฐมาวิภัตติ
  เหมือนกัตตา.
- สูทํ ยัง [หรือใช้] พ่อครัว เป็นการิตกรรม คือ กรรมที่เขา ใช้ให้ทำในกิริยาศัพท์ คือ ปาเจติ, ท่านประกอบทุติยาวิภัตติบ้าง ตติยาวิภัตติบ้าง.
- โอทนํ ซึ่งข้าวสุก เป็นกรรม ดังกล่าวแล้วในหนหลัง,
- ปาเจติ เป็นกิริยาอาขยาต ปจฺ ธาตุ เป็นไปในความหุง, เณ ปัจจัย, ติ วัตตมานาวิภัตติ บอก กาล บท
  วจนะ บุรุษ ดังก่อน เป็นเหตุกัตตุวาจก กล่าว กัตตุผู้เหตุ คือ บอกว่า เป็นกิริยาของ สามิโก ซึ่งเป็นผู้ใช้หุงนั้น ด้วยเครื่องหมายที่กล่าวแล้ว.

---

# เหตุกัมมวาจก

กิริยาศัพท์ใด กล่าวสิ่งที่เขาใช้ให้บุคคลทำ คือ แสดงว่าเป็น กิริยาของสิ่งนั้น, กิริยาศัพท์นั้น
ชื่อเหตุกัมมาวาจก: มีอุทาหรณ์ว่า สามิเกน สูเทน โอทโน ปาจาปิยเต. ข้าวสุก อันนาย ใช้พ่อครัว ให้หุงอยู่.

อธิบาย :

- สามิเกน อันนาย เป็นเหตุกัตตา
  คือ เป็นผู้ใช้ใน กิริยาศัพท์ คือ ปาจาปิยเต, แต่ไม่เป็นประธานของกิริยานั้น,
  ท่าน ประกอบตติยาวิภัตติ.
- สูเทน ใช้พ่อครัว เป็นการิตกรรม ในกิริยาศัพท์ คือ ปาจาปิยเต นั้น, ท่านประกอบตติยาวิภัตติ.
- โอทโน ข้าวสุก เป็นเหตุกรรม คือ สิ่งที่เขาใช้บุคคลให้ทำ และเป็นประธานของกิริยาศัพท์ คือ ปาจาปิยเต ท่านประกอบ ปฐมาวิภัตติ.
- ปาจาปิยเต เป็นกิริยาอาขยาต ปจฺ ธาตุ เป็นไปในความหุง, ณาเป และ ย ปัจจัย, อิ
  อาคม, เต วัตตมานาวิภัตติ บอก กาล บท วจนะ บุรุษ ดังก่อน, เป็นเหตุกัมมวาจก
  กล่าวกรรมผู้เหตุ คือบอกว่า เป็นกิริยาของ โอทโน ซึ่งเป็นของที่เขาใช้ให้บุคคลหุงนั้น
  ด้วยเครื่องหมายที่กล่าวแล้ว.

วาจกทั้ง ๕ นี้ เป็นสำคัญของเนื้อความทั้งปวงในการพูด หรือแต่งหนังสือ, ถ้าผู้พูดหรือเขียนหนังสือใช้วาจกไม่ถูกต้องแล้ว ก็พาให้
เนื้อความที่ตนประสงค์จะกล่าวนั้น ๆ เสียไป ไม่ปรากฏชัด เพราะฉะนั้น กุลบุตรผู้ศึกษาพึงกำหนดวาจกทั้ง ๕ นี้ให้เข้าในแม่นยำ.
