---
title: ลำดับอักขระ
description: การเรียงลำดับอักขระนั้น ไม่สู้เป็นอุปการะแก่ผู้ที่แรกศึกษา
---

[ ๑๖ ] การเรียงลำดับอักขระนั้น ไม่สู้เป็นอุปการะแก่ผู้ที่แรกศึกษา ถึงกระนั้นก็เป็นเครื่องประดับปัญญาได้อย่างหนึ่ง จึงได้แสดงไว้ในที่นี้
ในคัมภีร์มุขมัคคสารทีปนี ท่านแสดงลำดับแห่งอักขระไว้ดังนี้ อักขระ ๔๑ ตัว แม้ต่างกันโดยฐานที่เกิดเป็นต้น ก็เป็น ๒ อย่าง คือ

- เป็นนิสสัยอย่าง ๑
- เป็นนิสสิตอย่าง ๑

สระที่เป็นที่อาศัยของพยัญชนะ ชื่อนิสสัย, พยัญชนะอันอาศัยสระ ชื่อนิสสิต.

---

# สระ

เมื่อจะเรียงอักขระให้เป็นลำดับ จำจะต้องเรียงนิสสัยไว้ก่อน ท่านจึงเรียงสระก่อน
ก็สระนั้นเล่า ก็เป็น ๒ อย่าง

- เกิดในฐานเดียวบ้าง
- เกิดใน ๒ ฐานบ้าง

### สระเกิดในฐานเดียว

ควรจะเรียงสระที่เกิดในฐานเดียวก่อน ก็สระที่เกิดในฐานเดียวนั้นเป็น ๓ อย่าง

- กัณฐชะ เกิดในคออย่าง ๑
- ตาลุชะ เกิดที่เพดานอย่าง ๑
- โอฏฐชะ เกิดที่ริมฝีปากอย่าง ๑

สระที่เกิดในฐานเดียว ที่จำจะต้องเรียงก่อนนั้น ท่านก็เรียงไปตามลำดับฐานที่เกิด ตั้งต้นแต่คอ ถัดมาก็ถึงเพดาน
ต่อมาจึงถึงริมฝีปาก ในสระที่เกิดในฐานเดียวซึ่งไปตามลำดับฐานดังนี้นั้น
รัสสสระเป็นลหุ มีเสียงเบา ทีฆสระเป็นครุ มีเสียงหนัก ควรเรียงลหุก่อน
ท่านจึง เรียงลหุก่อน ครุภายหลัง.

### สระที่เกิดใน ๒ ฐาน

ในสระที่เกิดใน ๒ ฐาน ท่านเรียงตัว เอ ไว้ก่อน ตัว โอ ไว้ภายหลัง เพราะ เอ เกิดในฐานทั้ง ๒ ที่ตั้ง อยู่ก่อน คือ คอและเพดาน,
ตัว โอ เกิดในฐานทั้งอยู่ภาย หลัง คือ คอและริมฝีปาก

นี้เป็นลำดับสระ.

---

# พยัญชนะ

[ ๑๗ ] ส่วนพยัญชนะก็เป็น ๒

- เป็นวรรค ๑.
- เป็นอวรรค ๑.

### วรรค

ท่านเรียงพยัญชนะวรรคไว้ก่อน พยัญชนะที่มิใช่วรรคไว้หลัง เพราะพยัญชนะวรรคมากกว่าพยัญชนะที่มิใช่วรรค
ให้รู้จักลำดับของพยัญชนะวรรคทั้ง ๕ ตามลำดับฐานดังนี้ ฐาน คือ คอ เป็นต้น ถัดมา เพดาน ปุ่มเหงือก ฟัน ริมฝีปาก เป็นลำดับกันไป
ท่านจึงเรียง ก วรรคไว้ต้น ต่อไป จ วรรค ฏ วรรค ต วรรค ป วรรค เป็นลำดับไป

แม้ถึงอักขระในวรรคเล่าก็เป็น ๒ โฆสะอย่าง ๑ อโฆสะ อย่าง ๑ แม้ถึงควรจะเรียงโฆสะไว้ก่อน เพราะมากกว่าก็จริงอยู่
ถึงกระนั้น พยัญชนะที่เป็นโฆสะเสียงหนักกว่า พยัญชนะที่เป็นอโฆสะ เสียงเบา จำจะต้องเรียงพยัญชนะที่ที่มีเสียงเบาก่อน เรียงพยัญชนะที่มีเสียงหนักไว้ภายหลัง
ท่านจึงได้เรียงอโฆสะไว้ก่อน โฆสะไว้ภายหลัง.

### อวรรค

ในพยัญชนะที่มิใช่วรรคก็เป็น ๒ คือ โฆสะและอโฆสะ ย ร ล ว ห ฬ ๖ ตัวนี้เป็นโฆสะ ส เป็นอโฆสะ ในที่นี้โฆสะมากกว่า อโฆสะ มีแต่ตัวเดียวเท่านั้น ท่านจึงเรียงโฆสะไปตามลำดับฐานที่เกิดเสียก่อน ไม่เรียงเหมือนพยัญชนะในวรรค ต่อนั้นจึงอโฆสะ

แต่ ห เพราะเป็นโฆสะและกัณฐชะ ควรจะเรียงไว้ก่อนก็จริง ถึงกระนั้น พึงเห็นว่า ท่านเรียงไว้ผิดลำดับ เพื่อจะให้รู้ว่า แม้เรียงไปตามลำดับก็คงผิดลำดับ [ เหตุผลที่เรียงตัว ห ต่อตัว ส นี้ ท่านแสดงไว้ไม่วิเศษอย่างนี้ นักปราชญ์ควรพิจารณาดู ]

### ฬ

นักปราชญ์ซึ่งรู้คัมภีร์ศัพทศาสตร์ทั้งหลาย กล่าวตัว ฬ ทำวิการให้เป็นตัว ฑ ในที่นี้ท่านกล่าวไว้ต่างหาก
ส่วนอาจารย์ผู้ทำสูตรเล่าเรียน [ มิใช่พระสูตรในพระไตรปิฏก ประสงค์ เอาสูตรเช่นในมูล ] กล่าวตัว ล ในที่ตัว ฬ พยัญชนะ คือ ฬ นี้ แม้ถึงท่านไม่ได้พิจารณาว่าเป็นโฆสะหรืออโฆสะ ก็อาจรู้ได้ตามวิจารณ์ ล เพราะตั้งอยู่ในฐานเป็นตัว ล แต่ในคัมภีร์ศัพทศาสตร์ ท่านหมายเอาเป็นตัว ฑ ไม่กล่าวไว้ต่าง เพื่อจะให้รู้ว่า ชนทั้งปวง ไม่กล่าวเหมือนกัน
บางพวกก็กล่าวตัว ล ในที่ตัว ฬ นั้น บางพวกกล่าวตัว ฑ ในที่ตัว ฬ นั้น เพราะเป็นมุทธชะและโฆสะ ดังนี้ ควรจะเรียงไว้ในลำดับแห่ง ร แต่ท่านมาเรียงไว้หลัง [ ข้อนี้ก็ควรวิจารณ์ หรือเพราะเป็นพยัญชนะที่นิยมเอาเป็นแน่ไม่ได้เหมือนพยัญชนะอื่น จึงเรียงไว้เสียข้างหลัง ]

# นิคคหิต

นิคคหิตท่านเรียงเอาไว้ในที่สุดของพยัญชนะ ทั้งปวงทีเดียว เพราะไม่มีเสียง ไม่มีพวก และพ้นจากโฆสะอโฆสะ นี้เป็นลำดับพยัญชนะ.

-- จบสมัญญาภิธานแต่เท่านี้.
