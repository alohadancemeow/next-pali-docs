---
title: วากยสัมพันธ์ ภาคที่ ๓
description: นักเรียนได้ศึกษาวจีวิภาค รู้จักส่วนแห่งคำพูดแล้ว ควรศึกษาให้รู้จักวิธีประกอบคำพูดเข้าเป็นพากย์
---

(๑๔๗) นักเรียนได้ศึกษาวจีวิภาค รู้จักส่วนแห่งคำพูดแล้ว ควรศึกษาให้รู้จักวิธีประกอบคำพูดเข้าเป็นพากย์ เพื่อเป็นประโยชน์ ในการพูดหรือแต่งหนังสือซึ่งแสดงความให้ผู้อื่นเข้าใจ เหมือนนายช่างผู้ฉลาด รู้จักปรุงทัพพสัมภาระให้เป็นเรือน เพื่อเป็นประโยชน์แก่ ผู้จะอยู่ ฉะนั้น วิธีประกอบคำพูดเข้าเป็นพากย์นั้น เรียกว่า วากยสัมพันธ์.

---

(๑๔๘) คำพูดนั้นแบ่งเป็น ๓ อย่าง ดังนี้

- ๑. ศัพท์เดียวหรือหลายศัพท์ แต่ยังผสมให้เป็นใจความไม่ได้ เรียกว่า บท กำหนดตามวิภัตตินาม จะกี่ศัพท์ก็ตาม นับวิภัตติ ละบท ๆ เช่น ปุตฺโต เป็นบทหนึ่ง มาตาปิตเรสุ เป็นบทหนึ่ง เป็นตัวอย่าง.
- ๒. หลายบทผสมให้เป็นใจความได้ แต่ยังเป็นตอน ๆ ไม่เต็มที่ เรียกว่า พากยางค์ มี ๓ อย่าง คือ (นาม) กุลสฺส ปุตฺโต, (คุณ) ปิโย ปุตฺโต, (กิรยา) ปุตฺโต มตาปิตเรสุ สมฺสม ปฏิปชฺชนฺโต เป็นตัวอย่าง.
  ตอนหนึ่ง ๆ นับเป็นพากยางค์หนึ่ง ๆ.
- ๓. หลายบทหรือหลายพากยางค์ ผสมให้เป็นใจความได้เต็มที่ เรียกว่า พากย์ เช่น ปุตฺโต มาตาปิตเรสุ สมฺสม ปฏิปชฺชนฺโต ปสํศํ ลภติ เป็นตัวอย่าง. ตอนมีกิริยาอาขยาตหนึ่ง ๆ นับเป็นพากย์หนึ่ง ๆ.

(๑๔๙) การศึกษาวิธีประกอบคำพูดเข้าเป็นพากย์มี ๒ ทาง คือ

- กำหนดพากย์ที่เรียงไว้แล้ให้รู้ว่า บทไหนเข้ากับบทไหน ซึ่งเรียกว่า สัมพันธ์ ทาง ๑
- เรียนผูกคำพูดให้เป็นพากย์เองให้ต้องตามแบบอย่าง ทาง ๑

ใน ๒ ทางนั้น ควรเรียนทางสัมพันธ์ให้เห็นเป็นตัวอย่างไว้ก่อนแล้ว จึงเรียนแต่งเองเช่นนี้ การศึกษาจะได้สะดวกดี. ก่อนแต่เรียนสัมพันธ์ ควรรู้จักแบบสัมพันธ์ไว้ก่อน.

---

# แบบสัมพันธ์

### บทนามนาม

(๑๕๐) บทนามนาม ที่ประกอบด้วยปฐมาวิภัตติใช้ในอรรถ ๔ อย่าง ดังนี้

|     | อรรถ                                                  | เรียกชื่อว่า | อุทาหรณ์                              |
| --- | ----------------------------------------------------- | ------------ | ------------------------------------- |
| ๑.  | เป็นประธานในนามพากยางค์ และคุณพากยางค์                | ลิงฺคตฺโถ.   | กุลสฺส ปุตฺโต ปีโย ปุตฺโต.            |
| ๒.  | เป็นผู้ทำเอง ในพากย์ที่เป็นกัตตุวาจก                  | สยกตฺตา      | ปุตฺโต ชายติ.                         |
| ๓.  | เป็นผู้ใช้ให้ทำ ในพากย์ที่เป็นเหตุกัตตุวาจก           | เหตุกตฺตา    | มาตา ปุตฺตํ ชเนติ.                    |
| ๔.  | เป็นของที่เขาทำ ในพากย์ที่เป็นกรรมวาจาและเหตุกรรมวาจก | วุตฺตกมฺมํ.  | กลฺยาณกมฺมํ กาตพฺพํ. สงฺโฆ ฐาเปตพฺโพ. |

(๑๕๑) บทนามนาม ที่ประกอบด้วยทุติยาวิภัตติใช้ในอรรถ ๖ อย่าง เข้ากับกิริยา ดังนี้

|     | อรรถ                                                     | เรียกชื่อว่า                     | อุทาหรณ์           |
| --- | -------------------------------------------------------- | -------------------------------- | ------------------ |
| ๑.  | เป็นที่ทำ (ซึ่ง)                                         | อวุตฺตกมฺมํ.                     | ธมฺมํ สุณาติ.      |
| ๒.  | เป็นที่ไปถึง (สู่)                                       | สมฺปาปุณิยกมฺมํ.                 | นครํ ปวิสติ.       |
| ๓.  | เป็นที่ใช้ให้ทำ (ยัง)                                    | การิตกมฺมํ บ้าง กตฺตุกมฺมํ บ้าง. | มาตา ปุตฺตํ ชเนติ. |
| ๔.  | เป็นที่ลุล่วง (สิ้น, ตลอด)                               | อจฺจนฺตสํโยโค                    | ติโยชนํ คจฺฉติ.    |
| ๕.  | เป็นที่รับพูด (กะ, เฉพาะ)                                | อกถิตกมฺมํ                       | ภควนฺตํ เอตทโวจ.   |
| ๖.  | เป็นเครื่องทำกิริยาให้แปลกจากปกติ คือเป็นคุณบทแห่งกิริยา | กิริยาวิเสสนํ.                   | สุขํ เสติ.         |

(๑๕๒) บทนามนาม ที่ประกอบด้วยตติยาวิภัตติ ใช้ในอรรถ ๖ อย่าง เข้ากับกิริยาบ้าง เข้ากับนามบ้าง เข้ากับอัพยยศัพท์บ้าง ดังนี้

|     | อรรถ                                                                                            | เรียกชื่อว่า  | อุทาหรณ์                                                                                                                                                   |
| --- | ----------------------------------------------------------------------------------------------- | ------------- | ---------------------------------------------------------------------------------------------------------------------------------------------------------- |
| ๑.  | เป็นวัตถุเครื่องทำ (ด้วย)                                                                       | กรณํ.         | กาเยน กมฺมํ กโรติ.                                                                                                                                         |
| ๒.  | เป็นทางเครื่องแปลก (โดย, ตาม.)                                                                  | ตติยาวิเสสนํ. | ทกฺขิเณน ปสฺเสน สีหเสยฺยํ กปฺเปติ. มม วจเนน เอวํ วเทหิ.                                                                                                    |
| ๓.  | เป็นผู้ทำและผู้ใช้ให้ทำ ในพากย์ที่เป็นภาววาจกและกรรมวาจก เหตุกรรมวาจก และในกิริยาพากยางค์ (อัน) | อนภิหิตกตฺตา. | สมเณน นาม สุสฺสมเณน ภวิตพฺพํ. อุโปสโถ สงฺเฆน อนุมาเนตพฺโพ. พฺยตฺเตน ภิกฺขุนา ปฏิพเลน สงฺโฆ ฐาเปตพฺโพ. อนุชานามิ ภิกฺขเว คิลาเนน ภิกฺขุนา ปาริสุทฺธึ ทาตุํ. |
| ๔.  | เป็นเหตุ (เพราะ)                                                                                | เหตุ.         | ลาเกน อุนฺนโต โลโก, อลาเภน จ โอนโต.                                                                                                                        |
| ๕.  | เป็นอาการ (มี, ด้วย, ทั้ง,)                                                                     | อิตฺถมฺภูตํ.  | มนสา เจ ปสนฺเนน ภาสติ วา กโรติ วา.                                                                                                                         |
| ๖.  | เป็นเครื่องประกอบ (กับ)                                                                         | สหตฺถตติยา.   | สหาปิ คคฺเคน สงฺโฆ อุโปสถํ กเรยฺย. เอกํ สมยํ ภควา เวรญฺชายํ วิหรติ มหตา ภิกฺขุสงฺเฆน สทฺธึ.                                                                |

(๑๕๓) บทนามนาม ที่ประกอบด้วยจตุตถีวิภัตติ ใช้ในอรรถ ๓ อย่าง เข้ากับกิริยา เรียกชื่อเป็นอย่างเดียวกันว่า สมฺปทานํ ดังนี้

|     | อรรถ                    | เรียกชื่อว่า | อุทาหรณ์                       |
| --- | ----------------------- | ------------ | ------------------------------ |
| ๑.  | เป็นที่ให้ (แก่)        | สมฺปทานํ     | สงฺฆสฺส ทานํ เทติ.             |
| ๒.  | เป็นที่ส่งไป (เพื่อ)    | สมฺปทานํ     | รญฺโญ ปณฺณาการํ เปเสติ.        |
| ๓.  | เป็นที่ประทุษร้าย (ต่อ) | สมฺปทานํ     | โย อปฺปทุฏฺฐสฺส นรสฺส ทุสฺสติ. |

(๑๕๔) บทนามนาม ที่ประกอบด้วยปัญจมีวิภัตติ ใช้ในอรรถ ๓ อย่าง เข้ากับกิริยา ดังนี้

|     | อรรถ                   | เรียกชื่อว่า         | อุทาหรณ์                               |
| --- | ---------------------- | -------------------- | -------------------------------------- |
| ๑.  | เป็นแดนออก (แต่, จาก.) | อปาทานํ.             | ปิยโต ชายเต โสโก. ปาปา จิตฺตํ นิวารเย. |
| ๒.  | เป็นแดนเปรียบ (กว่า)   | อปาทานํ ดุจเดียวกัน. | ทานโต สีลํ มหปฺผลตรํ (โหติ).           |
| ๓.  | เป็นเหตุ (เหตุ)        | เหตุ.                | ชาติปจฺจยา ชรามรณํ (สมฺภวติ).          |

(๑๕๕) บทนามนาม ที่ประกอบด้วยฉัฏฐีวิภัตติ ใช้ในอรรถ ๖ อย่าง เข้ากับนาม ดังนี้

|     | อรรถ                                                             | เรียกชื่อว่า    | อุทาหรณ์                                         |
| --- | ---------------------------------------------------------------- | --------------- | ------------------------------------------------ |
| ๑.  | เนื่องด้วยเป็นเจ้าของพัสดุ (ของ)                                 | สามีสมฺพนฺโธ.   | ภิกฺขุสฺส จีวรํ.                                 |
| ๒.  | เนื่องอยู่ในหมู่ (แห่ง)                                          | สมุหสมฺพนฺโธ.   | โคณานํ ยูโถ.                                     |
| ๓.  | เนื่องด้วยเป็นเจ้าของกิริยาอาการเป็นต้น (แห่ง)                   | ภาวาทิสมฺพนฺโธ. | สาธุ ธมฺมสฺส สุธมฺมตา.                           |
| ๔.  | เป็นประธานในพากยางค์ที่แทรกเข้ามา (เมื่อ)                        | อนาทโร.         | มาตาปิตูนํ รุทมานานํ อคารสฺมา อนคาริยํ ปพฺพชิ.   |
| ๕.  | เป็นจำนวนที่รวมกันอยู่ ซึ่งจะต้องถอนออก (แห่ง)                   | นิทฺธารณํ.      | มนุสฺสานํ ขตฺติโย สูรตโม.                        |
| ๖.  | เป็นกรรมในบทที่เป็นนามกิตก์ เว้นแต่ศัพท์ที่ประกอบด้วย ตุํ ปัจจัย | ฉฏฺฐีกมฺมํ.     | จิตฺตสฺส ทมโถ สาธุ ภวิสฺสนฺติ ธมฺมสฺส อญฺญาตาโร. |

(๑๕๖) บทนามนาม ที่ประกอบด้วยสัตตมีวิภัตติ ใช้ในอรรถ ๙ อย่าง เข้ากับกิริยาบ้าง เข้ากับนามบ้าง ดังนี้

|     | อรรถ                                           | เรียกชื่อว่า            | อุทาหรณ์                                                       |
| --- | ---------------------------------------------- | ----------------------- | -------------------------------------------------------------- |
| ๑.  | เป็นที่กำบังไว้โดยปกติ (ใน)                    | ปฏฺจฺฉนฺนาธาโร.         | กรณฺฑเก มณิ.                                                   |
| ๒.  | เป็นที่ซึมซาบหรือปนอยู่ (ใน)                   | พฺยาปิกาธาโร.           | ติเลสุ เตลํ.                                                   |
| ๓.  | เป็นที่อยู่อาศัย (ใน)                          | วิสยาธาโร.              | ชเล มจฺฉา.                                                     |
| ๔.  | เป็นที่ใกล้ (ใกล้, ณ)                          | สมีปาธาโร.              | นครทฺวาเร คามา.                                                |
| ๕.  | เป็นที่รอง (เหนือ, บน, ที่.)                   | อุปสิเลสิกาธาโร.        | ปญฺญตฺเต อาสเน นิสีทิ.                                         |
| ๖.  | เป็นกาล (ใน, ณ.)                               | กาลสตฺตมี.              | ตสฺมึ สมเย ธมฺมา โหนฺติ ขนฺธา โหนฺติ.                          |
| ๗.  | เป็นเครื่องหมายหรือเป็นเหตุ (ในเพราะ)          | นิมิตฺตสตฺตมี.          | สรา โข สพฺเพปิ สเร ปเร โลปํ ปปฺโปนฺติ. กุญฺชโร ทนฺเตสุ หญฺญเต. |
| ๘.  | เป็นประธานในพากยางค์ที่แทรกเข้ามา (ครั้นเมื่อ) | ลกฺขณํ หรือ ลกฺขณวนฺตํ. | สุริเย อฏฺฐงฺคเต, จนฺโท อุคฺคจฺฉติ.                            |
| ๙.  | เป็นจำนวนที่รวบกันอยู่ซึ่งจะต้องถอนออก (ใน)    | นิทฺธารณํ.              | ทนฺโต เสฏฺโฐ มนุสฺเสสุ.                                        |

(๑๕๗) บทนามนาม ที่เป็นคำสำหรับร้องเรียก เรียกชื่อว่า อาลปนํ. อุ. ธมฺมํ โว ภิกฺขเว เทเสสฺสามิ.

---

### บทคุณนาม

(๑๕๘) บทคุณนาม ใช้ในอรรถ ๓ อย่าง ดังนี้

|     | อรรถ                                                                                                                          | เรียกชื่อว่า | อุทาหรณ์                                                                          |
| --- | ----------------------------------------------------------------------------------------------------------------------------- | ------------ | --------------------------------------------------------------------------------- |
| ๑.  | เป็นเครื่องทำนามนามให้แปลกจากปกติ                                                                                             | วิเสสนํ.     | ปีโย ปุตฺโต.                                                                      |
| ๒.  | เป็นคุณนามก็ดี เป็นนามนามแต่ใช้ดุจคุณนามก็ดี ที่เข้ากับกิริยาว่ามี ว่าเป็น                                                    | วิกติกตฺตา.  | พหุสฺสุโต โหติ. ชาติยา ขตฺติโย โหติ.                                              |
| ๓.  | บทวิเสสนะ ที่ประกอบด้วยทุติยาวิภัตติเข้ากับกิริยาว่าทำ ในพากย์ที่เป็นกัตตุวาจก และประกอบด้วยปฐมาวิภัตติในพากย์ที่เป็นกรรมวาจก | วิกติกมฺมํ.  | อิมํ อตฺถํ ปากฏํ กโรหิ. กุฏุมฺพสฺส สามิกํ นํ กริสฺสามิ. ปาณาติปาตสฺส อาการโก กโต. |

กิริยาที่กล่าวในส่วนที่ ๒ ที่ ๓ ในพากย์เป็นกัตตุวาจกแห่งข้อนี้ แม้ถึงไม่เขียนไว้ก็ได้ ต้องเข้าใจเอาเอง ดังนี้

- อตฺตา หิ อตฺตโน นาโถ (โหติ), อิมํ อตฺถํ ปากฏํ (กตฺวา) วเทหิ.

---

### บทสัพพนาม

(๑๕๙) บทสัพพนาม, ถ้าเป็นปุริสสัพพนาม เรียกชื่อเหมือน บทนามนาม; ถ้าเป็น วิเสสนสัพพนาม เรียกชื่อว่า วิเสสนํ.

---

### บทกิริยา

(๑๖๐) บทกิริยาเป็น ๒ อย่างคือ

- บทกิริยาในพากยางค์อย่าง ๑
- บทกิริยาในพากย์อย่าง ๑

ได้ชื่อต่าง ๆ กันดังนี้.

### บทกิริยาในพากยางค์

๑. บทกิริยาที่ประกอบด้วย อันตปัจจัย หรือ มานปัจจัย

| เรียกชื่อว่า                      | อุทาหรณ์                                                       |
| --------------------------------- | -------------------------------------------------------------- |
| วิเสสนํ บ้าง อพฺภนฺตรกิริยา บ้าง. | อิทานิ กริยมาโน อุโปสโถ. ปุตฺโต มาตาปิตเรสุ สมฺมา ปฏิปชฺชนฺโต. |

๒. บทกิริยาที่ประกอบด้วย ต ปัจจัย

| เรียกชื่อว่า | อุทาหรณ์                   |
| ------------ | -------------------------- |
| วิเสสนํ.     | อุปฺปนฺนํ ลาภํ อนุรุชฺฌติ. |
| วิกติกตฺตา.  | ปาโป ชาโตสิ.               |
| วิกติกมฺมํ   | ธมฺมํ จเร สุจริตํ.         |

ส่วนบทกิริยาแห่งอนาทร เรียกชื่อว่า อนาทรกิริยา, แห่งลักขณะ เรียก ลักขณกิริยา จงดูอุทาหรณ์ในที่นั้น (๑๕๕+๔,๑๖๕+๘.) เถิด.

ส่วนบทกิริยาที่ประกอบด้วย ต ปัจจัยในพากย์ เรียกชื่อตามแบบในพากย์, แม้บทที่ประกอบด้วย ตพฺพ และ อนีย ก็เหมือนกัน.

๓. บทกิริยา ที่ประกอบด้วย ตูน, ตฺวา, ตฺวาน ปัจจัย เรียกชื่อ ๖ อย่าง ตามความจะแสดงแต่บทที่ประกอบด้วย ตฺวา ปัจจัย พอเป็นตัวอย่าง ดังนี้

|     | อรรถ                                                         | เรียกชื่อว่า       | อุทาหรณ์                                        |
| --- | ------------------------------------------------------------ | ------------------ | ----------------------------------------------- |
| ก.  | ถ้าเป็นกิริยาที่ทำก่อนแล้ว จึงทำกิริยาข้างหลังต่อไปอีก       | ปุพฺพกาลกิริยา.    | ธมฺมํ สุตฺวา คามํ ปจฺจาคจฺฉติ.                  |
| ข.  | ถ้าเป็นกิริยาที่กล่าวซ้ำกับกิริยาข้างต้น แสดงว่าทำสำเร็จแล้ว | ปริโยสานกาลกิริยา. | เยน ภควา, เตนุปสงกมิ, อุปสงฺกมิตฺวา นิสีทิ.     |
| ค.  | ถ้าเป็นกิริยาที่ทำพร้อมกับกิริยาอื่น                         | สมานกาลกิริยา.     | ฉตฺตํ คเหตฺวา คจฺฉติ. [๑]                       |
| ฆ.  | ถ้าเป็นกิริยาที่ทำทีหลังกิริยาอื่น                           | อปรกาลกิริยา.      | ธมฺมาสเน นิสีทิ จิตฺตวีชนึ คเหตฺวา. [๒]         |
|     | ถ้ามุ่งความตามนัยหลัง                                        | สมานกาลกิริยา.     |
| ง.  | ที่ไม่สงเคราะห์เข้าในอรรถเหล่านี้; ถ้าเข้ากับนาม             | วิเสสนํ.           | ฐเปตฺวา เทฺว อคฺคสาวเก อวเสสา อรหตฺตํ ปาปุณึสุ. |
|     | ถ้าเข้ากับกิริยา                                             | กิริยาวิเสสนํ.     | ตีณิ รตนานิ ฐเปตฺวา อญฺญํ เม ปฏิสรณํ นตฺถิ.     |
| จ.  | ถ้ามีกตฺตาต่างจากกิริยาหลัง                                  | เหตุ.              | สีหํ ทิสฺวา ภยํ อุปฺปชฺชติ. [๓]                 |

-- [๑] ในที่นี้ ประสงค์คนเดิม กั้นร่ม, ไม่ได้มุ่งกิริยาที่จับร่มก่อนแล้ว จึงไป.

-- [๒] ในที่นี้ ประสงค์ว่า พระธรรมกถึก ขึ้นนั่งบนธรรมาสน์แล้ว จึงจับพัดที่เขาวางไว้สำหรับ บนธรรมาสน์นั้น อย่างบนธรรมาสน์ที่เทศนาในวันธัมมัสสวนะ, ไม่ได้มุ่งความว่า พระธรรมกถึกนั่งตั้งพัดให้ศีลอยู่บนธรรมาสน์.

-- [๓] ในที่นี้ ทิสฺวา เป็นกิริยาของ ปุคฺคโล อุปฺปชฺชติ เป็นกิริยาของ ภยํ.

---

### บทกิริยาในพากย์

๔. ถ้าเป็นอาขยาต. ได้ชื่อตามวาจกแจกเป็น ๕ อย่าง ดังนี้

|     | อรรถ          | เรียกชื่อว่า               | อุทาหรณ์                       |
| --- | ------------- | -------------------------- | ------------------------------ |
| ก.  | กัตตุวาจก     | กตฺตุวาจกํ อาขฺยาตปทํ.     | สูโท โอทนํ ปจติ.               |
| ข.  | เหตุกัตตุวาจก | เหตุกตฺตุวาจกํ อาขฺยาตปทํ. | อมจฺโจ สูทํ โอทนํ ปาเจติ.      |
| ค.  | ภาววาจก       | ภาววาจกํ อาขฺยาตปทํ.       | เตน ภูยเต.                     |
| ฆ.  | กรรมวาจก      | กมฺมวาจกํ อาขฺยาตปทํ.      | สูเทน โอทโน ปจฺจเต.            |
| ง.  | เหตุกรรมวาจก  | เหตุกมฺมวาจกํ อาขฺยาตปทํ.  | อมจฺเจน สูเทน โอทโน ปาจาปียเต. |

๕. ที่เป็นกิตก์ก็ได้ชื่อตามวาจกเหมือนอาขยาต เป็นแต่เรียกว่า กิตปทํ แทน อาขฺยาตปทํ เท่านั้น,
บทกิริยากิตก์ในพากย์ คือบทที่ประกอบด้วย ต, ตพฺพ, อนีย, ปัจจัย.
