---
title: คณะฉันท์
description: ฉันท์วรรณพฤติ ซึ่งกำหนดให้ศึกษาในชั้นประโยค ป.ธ.๘ นั้น
---

# คณะฉันท์

ฉันท์วรรณพฤติ ซึ่งกำหนดให้ศึกษาในชั้นประโยค ป.ธ.๘ นั้น แต่ละชนิดกำหนดด้วยอักขระหรือคำ โดยท่านรวมอักขระลงเป็นกลุ่มอักขระหรือกลุ่มคำ เรียกว่า "คณะ" คณะฉันท์แต่ละคณะมี ๓ อักขระหรือ ๓ คำ เท่ากันทั้งหมด แต่ละคณะจะมีอักขระไม่ซ้ำกับคณะอื่นทั้ง ๓ อักขระ คือ จะมี ครุ ล้วนบ้าง มี ลหุ ล้วนบ้าง ปนกันบ้าง สับหน้าสับหลังกันบ้าง เมื่อรวมแล้วได้ ๘ คณะคือ

|        |        |
| ------ | ------ |
| มะ คณะ | นะ คณะ |
| สะ คณะ | ชะ คณะ |
| ตะ คณะ | ภะ คณะ |
| ระ คณะ | ยะ คณะ |

มีคาถาแสดงตำแหน่งของครุลหุของแต่ละคณะดังนี้

|                     |                     |
| ------------------- | ------------------- |
| สพฺพคฺลา มฺนาทิคลหู | ภฺยา มชฺฌนฺตครู ชสา |
| มชฺณนฺตลา รเตเตฏฺฐ  | คณา โค ครุ โล ลหุ ฯ |

คณะ ๘ คณะนี้ คือ มะ คณะ เป็นครุล้วน นะ คณะ เป็นลหุล้วน, ภะ คณะ มีครุอยู่ต้น ยะ คณะ มีลหุอยู่ต้น, ชะ คณะ มีครุอยู่กลาง สะ คณะ มีครุอยู่ท้าย, ระ คณะ มีลหุอยู่กลาง ตะ คณะ มีลหุอยู่ท้าย, ค ก็คือ ครุ ล ก็ ลหุ.

มีคำแปลเป็นคำโคลงดังนี้

|                   |                 |
| ----------------- | --------------- |
| มะ นะ ครุ อุ ล้วน | เรียงกัน        |
| ภะ ยะ ครุ อุ สรร  | เสกหน้า         |
| ชะ ระ ครุ อุ พัน  | เนาท่าม-กลางหนา |
| สะ ตะ ครุ อุ อ้า  | ว่าไว้หนหลัง ฯ  |

ในการเขียนสัญลักษณ์ของครุลหุ ท่านใช้เลขแทนบ้าง คือ เลข ๑ แทนลหุ เลข ๒ แทนครุ ใช้เครื่องหมาย ( ั) แทนครุ ใช้ ( ุ) แทนลหุบ้าง ในที่นี้จักใช้ ( ั) กับ ( ุ) แทน
เพื่อความเข้าใจ พึงจำลักษณะของครุ ลหุ ในแต่ละคณะดังนี้ก่อน

|               |             |            |              |
| ------------- | ----------- | ---------- | ------------ |
| สพฺพญฺญู - โม | สุมุนิ - โน | สุคโต - โส | มุนินฺท - โช |
| มาราชิ - โต   | มารชิ - โภ  | นายโก - โร | มเหสี - โย ฯ |

# สัญลักษณ์

|               |         |           |                |
| ------------- | ------- | --------- | -------------- |
| มะ = สพฺพญฺญู | ั  ั  ั | ๒​  ๒​  ๒ | ยาว ยาว ยาว    |
| นะ = สุมุนิ   | ุ  ุ  ุ | ๑  ๑  ๑   | สั้น สั้น สั้น |
| สะ = สุคโต    | ุ  ุ  ั | ๑  ๑  ๒   | สั้น สั้น ยาว  |
| ชะ = มุนินฺท  | ุ  ั  ุ | ๑  ๒  ๑   | สั้น ยาว สั้น  |
| ตะ = มาราชิ   | ั  ั  ุ | ๒  ๒  ๑   | ยาว ยาว สั้น   |
| ภะ = มารชิ    | ั  ุ  ุ | ๒  ๑  ๑   | ยาว สั้น สั้น  |
| ระ = นายโก    | ั  ุ  ั | ๒  ๑  ๒   | ยาว สั้น ยาว   |
| ยะ = มเหสี    | ุ  ั  ั | ๑  ๒  ๒   | สั้น ยาว ยาว   |

ในเบื้องต้นนักศึกษาพึงจำคณะฉันท์เหล่านี้ให้แม่นยำ  โดยจำว่าแต่ละคณะมีครุมีลหุอยู่ตรงไหนของคณะ อยู่ต้น อยู่ท้าย อย่างไร ทั้งนี้ เพื่อเป็นอุปการะในการแต่งฉันท์ระยะแรก ซึ่งยังจำผังของฉันท์ไม่แม่นยำ ทั้งจะช่วยให้นึกออกว่า ตรงไหน ตอนใดของฉันท์ชนิดนั้นๆ ท่านห้ามใช้คณะฉันท์อะไร  ให้ใช้คณะฉันท์อะไร เมื่อแต่งชำนาญดีแล้วรู้และจำผังของฉันท์แต่ละชนิดได้ดีแล้วว่า ฉันท์ชนิดนี้จะต้องวางครุวางลหุไว้ตรงไหน การจำคณะฉันท์เหล่านี้ก็ไม่จำเป็นนัก.
